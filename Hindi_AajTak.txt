अशोक गहलोत

aajtak.in [Edited By: राहुल विश्वकर्मा]
नई दिल्ली, 19 दिसंबर 2018, अपडेटेड 00:09 IST				

राजस्थान के मुख्यमंत्री अशोक गहलोत ने कमान संभालते ही बड़े पैमाने पर प्रशासनिक फेरबदल किए हैं. उन्होंने पहले प्रशासनिक फेरबदल में 40 IAS अधिकारियों और राजस्थान प्रशासनिक सेवा के आठ अधिकारियों के तबादले कर दिए.

पर्यटन और वन विभाग के प्रमुख शासन सचिव कुलदीप रांका को मुख्यमंत्री का सचिव बनाया गया है. अब तक इस पद पर कार्य कर रहे तन्मय कुमार को बीकानेर में आयुक्त सिंचित क्षेत्र विकास के पद पर लगाया गया है.

रांका को रीको के अध्यक्ष पद का अतिरिक्त प्रभार भी दिया गया है. राजस्व, उपनिवेशन, सैनिक कल्याण विभाग के शासन सचिव अजिताभ शर्मा को मुख्यमंत्री का सचिव तथा चिकित्सा एंव स्वास्थ्य विभाग के विशिष्ट शासन सचिव राजन विशाल को मुख्यमंत्री का संयुक्त सचिव बनाया गया है.

भारतीय प्रशासनिक सेवा के अन्य अधिकारियों में वित्त, आबकारी और कराधान के अतिरिक्त मुख्य सचिव मुकेश शर्मा को राजस्व मंडल का अध्यक्ष नियुक्त किया गया है. इसी तरह उद्योग एवं राजकीय उपक्रम एवं अप्रवासी भारतीय विभाग के अतिरिक्त मुख्य सचिव राजीव स्वरूप को अतिरिक्त मुख्य सचिव गृह, गृह रक्षा, जेल एवं राजस्थान राज्य अन्वेषण ब्यूरो के पद पर स्थानांतरित किया गया है.

सुदर्शन सेठी को अतिरिक्त मुख्य सचिव वन एवं पर्यावरण विभाग, खान व खनिज विभाग, गिरिराज सिंह को अध्यक्ष राजस्थान सिविल सेवा अपील अधिकरण, वीनू गुप्ता को अतिरिक्त मुख्यसचिव सार्वजनिक निर्माण विभाग एवं अध्यक्ष आरएसआरडीसी और डा. सुबोध अग्रवाल को अतिरिक्त मुख्यसचिव उद्योग एवं राजकीय उपक्रम तथा अप्रवासी भारतीय विभाग के पद पर स्थानांतरित किया गया है.

राजस्थान प्रशासनिक सेवा के अंतर सिंह नेहरा और शाहीन अली खान को संयुक्त सचिव मुख्यमंत्री के पद पर स्थानांतरित किया गया है. पूर्व मुख्यमंत्री अशोक गहलोत के पास विशिष्ठ सहायक के पद पर कार्य कर रहे डा. देवाराम सैनी को विशेषाधिकारी, मुख्यमंत्री कार्यालय के पद तैनात किया गया है.


राहुल गांधी के वादे के अनुसार मध्य प्रदेश और छत्तीसगढ़ के बाद अब राजस्थान में मुख्यमंत्री अशोक गहलोत किसानों को कर्ज माफी का तोहफा देने के लिए गुणा भाग कर रहे हैं. राजस्थान के करीब 59 लाख किसानों पर 99 हजार करोड़ का बैंकों का कर्ज है.

राजस्थान में मुख्यमंत्री के रूप में अशोक गहलोत और उप मुख्यमंत्री के रूप में सचिन पायलट को शपथ लिए 2 दिन हो गए, लेकिन अभी तक दोनों राहुल गांधी का किसानों से किया वादा निभाने के चक्कर में हिसाब किताब लेकर बैठे हुए हैं.  

मुख्य सचिव के साथ अफसरों की बैठक में अशोक गहलोत ने किसानों के कर्ज माफी को लेकर खूब माथापच्ची की, लेकिन अब तक कोई हल निकल नहीं पाया है. समस्या यह है कि राजस्थान सरकार के पास पैसा है ही नहीं. मौजूदा बजट में सरकार के उधार लेने की सीमा 28 हजार करोड़ है जबकि वसुंधरा सरकार अब तक 24,557 हजार करोड़ रुपये का कर्ज ले चुकी है. ऐसे में कर्ज माफी के लिए पैसा कहां से आए यह बड़ा सिरदर्द बना हुआ है.

58 लाख से ज्यादा किसानों पर कर्ज

राज्य में कुल 58 लाख 85 हजार 961 किसानों पर 99 हजार 995 करोड़ का कर्ज है. इसमें अल्पकालीन कर्ज 47 लाख किसानों के ऊपर 77 हजार 668 करोड़ का है. अब सरकार को तय करना है कि संपूर्ण कर्ज माफ करना है या फिर अल्पकालीन कर्ज माफ करना है. माफ किए जाने वाले कर्ज की सीमा कितनी रखनी है क्योंकि राजस्थान के चुनाव में राहुल गांधी ने इसका वादा तो किया था लेकिन यह नहीं बताया था कितना माफ करेंगे और किन किन किसानों का माफ करेंगे. अशोक गहलोत कह रहे हैं कि राहुल गांधी का क्या हुआ वादा हर हाल में हम पूरा करेंगे. गहलोत आज मुख्यमंत्री निवास पर पहुंचे और 8 सिविल लाइंस में अफसरों के साथ मीटिंग की.

किनका कर्ज माफ करें, किनका नहीं


सरकार बनने के साथ ही राजस्थान सरकार के अधिकारी सहकारी बैंकों के साथ मिलकर ऋण माफी का खाका तैयार करने में लग गए हैं. राजस्थान में 18 लाख से अधिक किसानों ने 30 हजार करोड़ सहकारी ऋण बैंकों से ऋण ले रखा है. जबकि व्यवसायिक बैंकों से करीब 33 लाख किसानों ने 54 हजार करोड़ रुपये का लोन ले रखा है. इसके अलावा नए-पुराने निजी बैंक, ओवरसीज बैंक और दूसरे राष्ट्रीयकृत बैंकों से भी किसानों ने लोन ले रखा है. सरकार माथापच्ची इस बात पर कर रही है कि यह किन किन किसानों का ऋण माफ किया जाए. उप मुख्यमंत्री सचिन पायलट का कहना है कि 10 दिन के अंदर हम वादा पूरा करेंगे.

खाका पर विचार विमर्श

पायलट और गहलोत की दिन भर की माथापच्ची में यह संभावित शर्तें निकल कर आई हैं. पहला कि छोटे किसानों के लघु अवधि के लिए गए कृषि ऋण को माफ किया जाए. दूसरा फसल उत्पादन पर लिया गया ऋण ही माफ हो किसी उपकरण पर नहीं. तीसरा 2 लाख रुपये तक के कृषि कर्ज माफी दी जाए और चौथा 2 एकड़ से कम जमीन वाले किसानों की ऋण माफी हो. लेकिन अभी तक कोई भी फैसला नहीं हो पाया है. राजस्थान सरकार का कहना है कि एक बार मंत्रिमंडल का गठन हो जाए फिर उसकी मंजूरी के बाद ही किसानों के कर्ज माफी की राह खुलेगी.


राजस्थान, मध्य प्रदेश और छत्तीसगढ़ में कांग्रेस के सरकार बनाते ही राज्यसभा में भी ताकत में इजाफा होगा. राजस्थान में कांग्रेस का खाता खुलेगा तो छत्तीसगढ़ में बीजेपी से बढ़त म‍िलेगी. मध्य प्रदेश में भी वह बराबरी करने के नजदीक पहुंच जाएंगे. 2022 तक राज्यसभा का चेहरा इन तीनों राज्यों से क‍ितना बदलेगा, ये देखने वाली बात है.



संसद (Photo:aajtak)

aajtak.in [Edited By: श्यामसुंदर गोयल]
नई द‍िल्ली, 18 दिसंबर 2018, अपडेटेड 13:29 IST				

राजस्थान, मध्य प्रदेश और छत्तीसगढ़ में कांग्रेस के सरकार बनाते ही राज्यसभा में भी ताकत में इजाफा होगा. वहीं, इन नतीजों के आधार पर आने वाले समय में बीजेपी को काफी नुकसान होने वाला है. तीनों राज्यों की 26 सीटों में से अभी उसके पास 21 सीटें हैं लेक‍िन 2022 तक बीजेपी 12 या 13 सीटों पर सिमट जाएगी.

मध्य प्रदेश में फायदे में रहेगी कांग्रेस

राज्यसभा के लिए 2020 में मध्य प्रदेश से 3 सीटों के लिए चुनाव होगा. अभी इसमें बीजेपी के पास 2 और कांग्रेस के पास 1 सीट है. इसमें कांग्रेस को 2 सीटें आसानी से मिल जाएंगी, जबकि बीजेपी के खाते में 1 सीट जाएगी. इसी तरह वर्ष 2022 में 3 सीटों के लिए चुनाव होगा. इन 3 सीटों में इस समय 2 बीजेपी और 1 कांग्रेस के पास है. तब कांग्रेस के खाते में 2 और बीजेपी के खाते में 1 सीट जाएगी. इस तरह 2022 तक मध्यप्रदेश में बीजेपी के पास 11 में से 6 सीटें होंगी तो वहीं कांग्रेस के पास 5 सांसद होंगे.

राजस्थान में कांग्रेस की बल्ले-बल्ले

राज्यसभा में इस समय राजस्थान से कांग्रेस की सदस्य संख्या जीरो है, लेकिन नई विधानसभा में विधायकों की संख्या के हिसाब से 2020 में इसके 2 सदस्य राज्यसभा में होंगे. बीजेपी को राजस्थान से 2020 में केवल 1 सीट ही मिलेगी. राजस्थान में 2020 में 3 सीटें खाली हो रही हैं. इनमें विधायकों की संख्या बल के हिसाब से कांग्रेस को 2 और बीजेपी को 1 सीट मिल सकती है. हालांकि कांग्रेस को दूसरी सीट के लिए निर्दलीय और सहयोगी दलों का सहारा लेना होगा.

इसी तरह से 2022 में राज्य में 4 सीटें खाली हो रही हैं.  इसमें कांग्रेस को 2 सीटें आसानी से मिल जाएंगी जबकि तीसरी सीट के ल‍िए मुकाबला होगा. वहीं, बीजेपी को 1 सीट मिलेगी और दूसरी सीट के लिए उसे 7 और विधायकों की जरूरत पड़ेगी. ऐसी स्थिति में राज्य में चौथी सीट के लिए मुकाबला दिलचस्प हो सकता है. इस तरह राजस्थान में 2022 तक कांग्रेस शून्य से बढ़कर 4 से 5 राज्यसभा सांसद वाली पार्टी हो जाएगी.

बीजेपी को छत्तीसगढ़ में नुकसान

Ads by ZEDO

भाजपा को छत्तीसगढ़ में सीधे तौर पर नुकसान हो रहा है. 2020 में राज्य की 2 सीटों के लिए चुनाव होगा. जिसमें वर्तमान में 1-1 सीट कांग्रेस और बीजेपी के पास है. 2020 में ये दोनों सीटें कांग्रेस के खाते में चली जाएंगी. इसी तरह 2022 में होने वाले चुनाव में दोनों सीटें कांग्रेस के खाते में चली जाएंगी. इनमें भी इस समय एक सीट कांग्रेस और एक बीजेपी के पास है.  

खतरे से बाहर हैं इसी साल चुने गए ये सांसद

अगले पांच सालों में होने वाले राज्यसभा के चुनाव में राजस्थान, मध्य प्रदेश और छत्तीसगढ़ के कई सांसदों के लिए समीकरण बदल सकता है. वहीं कुछ सांसदों के लिए अगले 5 साल सुरक्षित हैं. इनमें छत्तीसगढ़ से बीजेपी की सरोज पांडेय के अलावा मध्य प्रदेश से भाजपा के थावरचंद गहलोत, धर्मेन्द्र प्रधान, कैलाश सोनी, अजय प्रताप सिंह और कांग्रेस के राजमणि पटेल शामिल हैं. यही स्थिति राजस्थान से भाजपा के भूपेंद्र यादव, किरोड़ीलाल मीणा और मदनलाल सैनी की भी है, जिनका कार्यकाल अगले 5 साल तक सुरक्षित है. ये सभी सांसद इस साल हुए अप्रैल महीने के चुनाव में चुने गए थे.

गौरतलब है क‍ि मध्यप्रदेश में 11, राजस्थान में 10 और छत्तीसगढ़ में 5 राज्यसभा सदस्य हैं. वर्तमान राज्यसभा में राजस्थान की दसों सीट पर बीजेपी का कब्जा है. मध्यप्रदेश में 8 बीजेपी और 3 कांग्रेस के पास हैं. वहीं, छत्तीसगढ़ में बीजेपी के 3 और कांग्रेस के 2 राज्यसभा सांसद हैं. इसका मतलब है क‍ि इन तीन राज्यों की 26 सीटों में से 21 सीटें बीजेपी के पास हैं और स‍िर्फ 5 सीटों पर कांग्रेस है लेक‍िन 2022 तक बीजेपी  12 या 13 सीटों पर सिमट जाएगी.

 